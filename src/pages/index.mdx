---
title: "Vill du arbeta som personlig assistent och göra skillnad i vardagen för en driven crip?"
summary: "Jag söker nu en strukturerad och proaktiv person som kan hjälpa mig att få vardagen att fungera smidigt så att jag kan fokusera på det jag är bäst på – att leda team och bygga teknik."
---

Jag söker nu en strukturerad och proaktiv person som kan hjälpa mig att få vardagen att fungera smidigt så att jag kan fokusera på det jag är bäst på – att leda team och bygga teknik.

Som personlig assistent till mig kommer du få en varierad roll där du får kombinera administrativa uppgifter med praktiskt stöd i vardagen. Varje vecka är unik och dina arbetsuppgifter varierar utifrån aktuella behov, från att assistera mig på resor och hjälpa till med vardagliga sysslor till att lyfta upp min kaffekopp.

![Johnie](https://ik.imagekit.io/crip/johnie?tr=w-900 '> .max-w-full .md:w-100vw .md:max-w-none .relative .md:left-1/2 .md:right-1/2 .md:-translate-x-1/2 .my-8 .rounded-lg')

## Om tjänsten

Rollen som personlig assistent ställer höga krav på förmågan att skapa en god arbetsrelation. Jag söker därför dig som är strukturerad, initiativtagande, lyhörd och ansvarstagande. Det är viktigt att du kan ta egna initiativ och se vad som behöver göras utan att alltid behöva få direktiv.

Som Head of Engineering på Omni har jag en vardag full av möten, strategiskt arbete och teamledning. För att kunna prestera på topp och ha balans i livet behöver jag stöd med både professionella och vardagliga uppgifter.

### Jag söker nu dig som stämmer in på följande:

- Är strukturerad och har god samarbetesförmåga
- Har utmärkta kunskaper i svenska och goda kunskaper i engelska
- Är diskret och kan hantera konfidentiell information
- Är serviceinriktad och flexibel i din arbetsroll

### Det är även meriterande om du:

- Har erfarenhet av assistentarbete eller liknande roll
- Är bekväm med snabba förändringar i arbetsuppgifter och miljö
- Har körkort (B-körkort)

*Stor vikt kommer att läggas kring personlig lämplighet och matchning.*

### Arbetstid, tjänstgöringsgrad och lön:

Tjänsten är på cirka **75-100%** beroende på önskemål och behov. Arbetet är främst förlagt under dagtid på vardagar, men viss flexibilitet kan behövas för särskilda evenemang eller resor.

Fast timlön enligt överenskommelse och övriga ersättningar sker enligt kollektivavtal.

Arbetet utförs delvis på plats (Sigtuna) samt på mitt kontor i Stockholm.

### Tillträde

Enligt överenskommelse, gärna snarast.

## Om mig

Jag är Johnie Hjelm, en driven crip med en passion för teknik och innovation. Som Head of Engineering på [Omni](https://omni.se) leder jag ett fantastiskt team som bygger framtidens nyhetsplattformar. Jag är engagerad i att skapa inkluderande arbetsmiljöer och strävar efter att göra skillnad både i mitt yrkesliv och i samhället.

Jag är 33 år gammal och bosatt i Sigtuna tillsammans med min fantastiska fästmö. På fritiden älskar jag att chilla framför en bra serie, resa och umgås med nära och kära. Jag är också en entusiastisk tekniknörd som alltid är nyfiken på de senaste innovationerna inom mitt område.

Besök gärna min hemsida [johnie.se](https://johnie.se) om du vill veta mer.

### Vad händer nu?

Vi ser gärna att du ansöker snarast då vi går igenom urvalet löpande och kan komma att tillsätta tjänsten innan sista ansökningsdagen. Vi tar endast emot ansökningar via vårt rekryteringssystem i enlighet med GDPR.

Till dig som arbetar inom rekrytering- och bemanningsföretag samt med annonsförsäljning så undanber vi oss erbjudanden om annonserings- och rekryteringstjänster i samband med den här annonsen.

Välkommen med din ansökan!

Vill du veta mer om rollen är du varmt välkommen att kontakta:

Johnie Hjelm
jobb@johnie.se
